---
title: Naše riječi = naš portfelj
author: Dorian Antešić
date: "2020-12-16"
description: Prilikom investiranja, investitor bi trebao dobro analizirati poziciju koju misli uzeti u odnosu na imovinu - kupnja ili prodaja. Dok analizira on čita razne materijale kako bi došao do zaključka. Osim svojih analiza, on proučava sadržaj drugih investitora. Što pričaju i pišu, ali ponajviše - što rade sa svojim novcem. Upravo o činjenju s novcem ovdje ću se koncentrirati da obrazložim svoje stavove prema ljudima/investitorima i onome što oni pričaju.
thumbnail: ./tipka invest.jpg
thumbnailAuthor: olm26250
hashtags: ["investiranje", "financije", "portfelj"]
---

<span style="font-size:larger;">Prilikom investiranja, investitor bi trebao dobro analizirati poziciju koju misli uzeti u odnosu na imovinu - kupnja ili prodaja. Dok analizira on čita razne materijale kako bi došao do zaključka. Osim svojih analiza, on proučava sadržaj drugih investitora. Što pričaju i pišu, ali ponajviše - što rade sa svojim novcem. Upravo o činjenju s novcem ovdje ću se koncentrirati da obrazložim svoje stavove prema ljudima/investitorima i onome što oni pričaju.</span>

## Put your money where your mouth is

Ovu frazu na engleskom jeziku često koristim, zato ću je još jednom ovdje naglasiti:

>*__Put your money where your mouth is.__*

Ona bi se na hrvatskom jeziku mogla prevesti kao “prijeći s riječi na djela” ili “stoj iza svojih riječi”. Na engleskom jeziku mi zvuči moćnije, a tako i treba zvučati, zato što to smatram najvažnijim kriterijem prilikom **odabira kojeg sadržaja (i savjeta) pratim u vezi investiranja.**

Pod sadržaj mislim na blogove investitora ili njihove izjave i mišljenja u vezi neke moguće investicije. Tu ne mislim samo na poznate investitore nego i na ljude iz svakodnevnog offline i online života: prijatelje s kojima pričamo o investiranju, stranci po Facebook grupama, LinkedInu, Twitteru, YouTubeu, profesori s faksa itd.

Kroz život, susret ćemo se s puno ljudi i svatko od njih će imati neko mišljenje o nečemu. Puno će pričati, ali većina će malo raditi kako bi stali iz onog što pričaju. Bitno je napraviti vlastiti filtar kojim ćemo odvojiti ona bitna mišljenja od nebitnih.

## 100 ljudi, 100 mišljenja, 1 djelo

Ako investirate barem malo sigurno ste s nekim pričali o nekoj mogućoj akciji o kojoj razmišljate. Vi smatrate da će određena nazovimo ju “dionica A” narasti kroz 1-2 godine za 30%. Osoba kojoj to pričate će reći “pih, ma ta firma ništa ne vrijedi, kroz 1-2 godine će joj se cijena prepolovit”. E sad, vi ste u nedoumici. Tko ima pravo? Vi i vaš rast od 30% ili ta osoba i njezin pad od 50%?

Moja metoda rješavanja razgovora je jednostavna. Jednostavno pitam: **hoćeš li onda napraviti short poziciju** (prodaja dionice i zarada ako cijena padne)**?** Ako osoba odgovori da hoće onda joj uvažim mišljenje, ako ne, onda je njeno mišljenje nebitno. 

Uvažavanjem mišljenja ne znači da ja prihvaćam predviđanje da će cijena pasti 50%. Ne, to samo znači da ja uvažavam tu osobu  jer stoji iza svojih riječi. Ljudi ne trebaju prodavati ili kupovati na tržištu za svaku stvar koju kažu da će rasti ili pasti, ali ako je to predviđanje veliko, što u ovom slučaju od negativnih 50% jest, onda ta osoba ili ne zna što priča ili nije dovoljno sigurna u svoje analize, što na kraju - opet ne zna.

## Facebook grupe i kaos informacija

Počeo sam pratiti par grupa na Facebooku u vezi investiranja. Ne provodim puno vremena u njima (kao i općenito na društvenim mrežama), a jedan od glavnih razloga je što će vas te grupe više zbuniti nego što ćete naučiti. Svatko priča što želi jer svatko misli da je njegovo mišljenje bitno. Živim u demokratskom društvu, poštujem i ja svačije pravo na iskazivanje mišljenja, ali…

Nevjerojatna je količina ljudi koji se **razbacuje brojkama bez pokrića i bez osjećaja potrebe da stanu djelima iza svojih riječi**. Scenariji su uvijek isti: netko postavi pitanje u vezi neke dionice (ili kriptovalute) i pita za mišljenje. Ispod krenu komentari gdje netko kaže da će rasti recimo 100%, a netko da je spomenuta stvar smeće i da će srušiti makar 60%. Naravno, čovjek je pitao mišljenja i dobio je mišljenja. Stvar koja meni smeta je ta da ljudi pričaju o akcijama, a akcije nigdje.

Nisam veliki analitičar, mlad sam i karijera mi tek započinje, ali naučio sam i ovako mlad da investitor treba stati iza svojih riječi. Često se u grupama postavi pitanje u vezi Bitcoina. Tu nastane svega: od ljudi koji kažu da će narasti 1.000% u roku od godine dana do onih koji se smiju i pričaju o tome kao “novim tulipanima”. Osobno smatram da će Bitcoin dosta narasti i iza svojih riječi i razmišljanja stojim svojim portfeljem.

## Naše riječi = naš portfelj

Uzimam primjer s Bitcoinom jer je osobni, ali ovdje može biti bilo koja slična imovina za koju ljudi tvrde da će propasti ili ostvariti ogromni rast.

Ljudi kažu da je Bitcoin prevara...novi tulipan...balon i kažu da će izgubiti na svojoj vrijednosti barem za 80%. Kada vidite ili čujete da netko ovako priča jednostavno ih pitajte **ako su onda postaviti short poziciju**. Ništa više, samo to. Ako toliko vjeruju da će propasti, onda valjda žele zaraditi dobre novce na njegovoj propasti. Siguran sam da 99% ljudi neće postaviti short poziciju. Ne radi razloga jer “ne žele zaraditi na tuđoj muci” nego zato što **nisu hrabri stati iza svojih riječi**.

Nije mi namjera ovdje reći da su oni 100% u krivu. Možda su u pravu i Bitcoin zaista propadne. Naša pojedinačna mišljenja su u konačnici nebitna. Tržište će odrediti tko je u pravu. Ono na što ja želim skrenuti pažnju je da ne bi trebali pridavati preveliku pažnju onima koji ne stoje (novčano) iza svojih riječi  jer ti ljudi nisu ni blizu dovoljno hrabri za ono što pričaju. 

Osobno sam bullish na Bitcoin - mislim da će dosta rast. U zadnje vrijeme na Facebook i LinkedIn stranici bloga zajedno s kolegom i prijateljem Marinom Franelićem (zapratite brata kapitalistu na <a href="https://www.linkedin.com/in/marin-franeli%C4%87-5a20101b4/" target="_blank" rel="noopener noreferrer">LinkedInu</a>) objavljujem tuđe članke povezane s kripto industrijom. Vjerujem da će ona postati sve važnijom i da će donesti dobre stvari u svijet. Svoje riječi i vjerovanja potkrepljujem svojim ulaganjem te mi portfelj izgleda ovako:

**88% Bitcoin, 5% novac, 4% STEMI** (<a href="https://www.stemi.education/" target="_blank" rel="noopener noreferrer">STEMI d.o.o.</a>) **i 3% Ethereum**.

Ovih 5% novca ću kroz bližnje razdoblje investirat u Ethereum.

Kao što je moguće vidjeti u priloženom, tvrdim da će Bitcoin rasti i stojim iza toga s 88% svog portfelja. To je veliki udio u portfelju. Neki bi rekli da nije pametna diverzifikacija. Slažem se, portfelj je po standardnim mjerilima previše izložen jednoj poziciji, ali to mi ne smeta. Prihvaćam odgovorno taj rizik, samo zato što smatram da je moguća dobit veća od mogućnosti gubitka investiranog novca.

Možete primjetiti razliku između onih koji daju mišljenje i onih koji stanu iza svojih mišljenja. ”Skin in the game”, da iskoristim frazu koju je popularizirao Nassim Nicholas Taleb. 

## Veličina pozicije je bitna

Pored njihovih djela, treba obratiti pažnju i koju količinu novca investiraju da bi stali iza svojih riječi. Nije isto ako netko investira 1% svog portfelja kako bi potvrdio svoje riječi ili ako stavi 20, 50 ili čak 100% raspoložene imovine. Investiranje od 1% je u redu ako ste veliki fond pa imate određene odgovornosti prema klijentu i želite diverzifikaciju, ali ako ste mali investitor, 1% nije ništa ako **stvarno vjerujete u svoje riječi**.

Novcem možemo jako dobro izmjeriti investitorovo vjerovanje u određenu poziciju. Koja pozicija mu uzima najveći postotak u portfelju, od nje očekuje najveći prinos. Upravo zbog toga, kada netko priča uvjereno o velikom rastu ili padu neke imovine, trebamo provjeriti koliko veliku poziciju je taj investitor uzeo u odnosu na spominjanu imovinu.

## Kritičko razmišljanje je od velike važnosti

Trebate biti i kritični prema onima koji stoje iza svojih riječi. Izjave investitora nisu uvijek “čisto” objektivne. Iza njih se zna kriti i skrivena namjera.

Ako veliki investitori imaju određenu poziciju oni mogu i navijati za nju kako bi privukli ostale investitore i tako povisili ili snizili cijenu. Često će nastupati u medijima i biti žestoki u svojim izjavama. Žele skrenuti pažnju javnosti i potaknuti je na reakciju u smjeru zamišljenog cilja. Ako su postavili poziciju da će imovina rasti u budućnosti onda će je hvaliti “na sav glas” i biti ekstra pozitivni u njenu budućnost. Ako su postavili poziciju da će cijena imovine pasti i da će zaraditi na njenom padu, onda će pričati ekstra negativno o njezinoj budućnosti i trudit će stvoriti osjećaj ogorčenosti kod javnosti.

S druge strane, da ti investitori ne vjeruju u to što kažu vjerojatno ne bi uzeli tako velike pozicije. Uviđate da ovdje ima dosta toga za razmišljanje i da je kritičko razmišljanje od velike važnosti prilikom investiranja.

## Investiranje i investitorsko prigovaranje

Kad istražujete bespućima interneta uvijek imajte na umu tko piše, što piše, zašto piše i ima li pokriće o tome što piše. Ako netko priča samo da priča - ne uzimajte za ozbiljno. Ako netko ima osobno pokriće za ono što priča - poštujte mišljenje i razmislite o njemu. Ne trebate se slagati, ali biste trebali poštovati. U konačnici, tržište će pokazati tko je u pravu.

## Post Scriptum

Dosta ljudi me već pitalo preko čega ja investiram u Bitcoin tako da ću vam ovdje napisati osobno provjere stranice. 

**Kupovinu Bitcoina i Ethereuma** obavljam preko Bitcoin Store stranice. Možete se <a href="https://bitcoin-store.hr/?r=5HxDkIjJhe" target="_blank" rel="noopener noreferrer">registrirati putem ovog linka</a>. Možete se registrirati ili kupiti bez registracije. Registracijom si osiguravate da će vam naplatiti kriptovalutu po tečaju koji bude kada kliknete na kupnju ili prodaju. Bez registracije će vam naplatiti po tečaju koji bude kada poduzeće odobri vašu transakciju (rizik volatilnosti). <a href="https://bitcoin-store.hr/?r=5HxDkIjJhe" target="_blank" rel="noopener noreferrer">Ako se registrirate putem linka</a>, dobit ću proviziju od Bitcoin Store-a (**ne ide na vaš trošak**). Valja da i ja nešto zaradim od ovog pisanja ;)

Za **wallet (digitalni novčanik)** koristim <a href="https://blockstream.com/green/" target="_blank" rel="noopener noreferrer">Blockstream Green</a> za Bitcoin i <a href="https://atomicwallet.io/" terget="_blank" rel="noopener noreferrer">Atomic Wallet</a> za Ethereum.

___
Ako želite i dalje čitati o financijama, investiranju i ekonomiji zapratite <a href="https://www.facebook.com/Pri%C4%8Dajmo-o-novcu-103037651540688" target="_blank" rel="noopener noreferrer">Facebook</a> i <a href="https://www.linkedin.com/in/dorian-ante%C5%A1i%C4%87-5255361a0/" target="_blank" rel="noopener noreferrer">LinkedIn</a> stranice bloga. 
-
___
*__Napomena__: Članak je u edukativne svrhe. Ne preporučujem nikakve investicije. Napravite vlastito istraživanje i samostalno donesite odluke. 
