---
title: Zašto je nastao blog Pričajmo o novcu
author: Dorian Antešić
date: "2020-09-15"
description: Ideja da se pokrene jedan ovakav financijski blog bila je prisutna i prije Covid-19 krize, ali događaji koji su naslijedili nakon veljače 2020. samo su pokazali da je blog potreban hrvatskom tržištu.

thumbnail: ./first-logo-dorian-antesic.jpg
thumbnailAuthor: Dorian Antešić
hashtags: ["financije", "blog", "dorianantešić"]
---

Ideja da se pokrene jedan ovakav financijski blog bila je prisutna i prije Covid-19 krize, ali događaji koji su slijedili nakon veljače 2020. samo su pokazali da je blog potreban hrvatskom tržištu.

## Rađanje ideje

Covid-19 kriza uzrokovala je ekonomske probleme po cijelom svijetu. Mnogo radnih mjesta će biti izgubljeno i financijski problemi mnogima će postati neizbježna realnost. Sada je više nego ikada potrebno da se ljudi uključe u financijski svijet i da shvate kako radi novac kako bi i oni mogli prosperirati.

Hrvatski građani oslanjaju se na mirovinu kao svoj glavni izvor prihoda kada se odluče umiroviti. Ovo za sobom vuče problem siromaštva koje će zadesiti građane Republike Hrvatske. Budući da <a href="https://www.liberal.hr/mirovinski-sustav-mirovine-944" target="_blank" rel="noopener noreferrer">hrvatski mirovinski sustav nije održiv</a> on će generirati niske mirovine. Kako će građani kao glavni izvor prihoda imati te niske mirovine oni neće moći poticati gospodarstvo tako da stvaraju potražnju za skupljim proizvodima/uslugama, a s time i radnim mjestima s visokom plaćom. Stvara se začarani krug.

> _Kako bi izbjegli takav scenarij nužno je da hrvatski građani krenu **razmišljati, učiti i aktivno proučavati financije** te da **napuste ideju o mirovini kao glavnom izvoru prihoda nakon umirovljenja**_.

Imajući ovo na umu odlučio sam djelovati i pokrenuti blog koji će istraživati i objašnjavati financije i poticati ljude da se aktivno uključe u proučavanje novca.

## Magnum opus

Četiri godine studiranja je iza mene. Do sada sam radio na dosta projekata, ali ovaj koji sada slijedi je, mogli bi ga nazvati, moj "magnum opus" za vrijeme studiranja.

Tijekom života potrebno je naći svoj "zašto" kako bi svakim danom imali strast za radom i samim životom. Čini se da sam ga našao. Ne mogu reći da će moj "zašto" biti isti do kraja života, ali on trenutno sigurno prevladava u meni. Slijedi:

_**Stvaranje bogatstva za buduće generacije**_.

Projekt o kojem govorim je blog "Pričajmo o novcu" kojeg možete naći ovdje https://www.antesic.com/ .

"**Učimo o novcu kako bi stvorili bogatstvo za buduće generacije**." Ovo je mantra kojom se vodi blog.

Poznavanje financija bitno je svakoj osobi jer svatko od nas raspolaže s novcem, a novac je krv ekonomije, a time i našeg života. Novac je dobar. On označava vrijednost. Što ga više shvatite to možete ostvariti i veće blagostanje za vas i vaše obitelji, a to je ono čemu težimo. Ljudi su socijalna bića. Trebamo obitelj. Bez obzira kako "obitelj" definirali i tko "čini tu obitelj". Svaka osoba teži obitelji. To je ono što je pokretač ekonomije.

Naš rad sada odredit će kakvu ćemo vrijednost ostaviti budućim generacijama. Samo mi možemo odrediti hoće li ona biti velika ili malena.

U Hrvatskoj je uključenost građana na financijskom tržištu izrazito niska. Kućanstva imaju ogromne dugove. Aktivna financijska pismenost, ono kako ja to nazivam, tj. znanje o financijama i aktivno uključivanje u rad je malena (npr. investiranje). Ovo je ono na čemu će blog raditi. Edukativni članci, analize, reakcije, preporuke, mišljenja i još toga. Krenut ćemo maleno, ali s vremenom će se toga nakupiti.

**Vizija bloga** je _uključiti sve građane Hrvatske u svijet ulaganja_.

Vjerojatno će mnogi od vas reći da je vizija “malo” preambiciozna. Ja je ipak gledam kao neki ideal prema kome treba težiti. Što više građana krene ulagati to će pojedinci biti bogatiji, a time i cijelo naše društvo.

Proučavanje financija mijenja i sami pogled čovjeka prema svijetu. Ono vas tjera da dobro sagledate svoj život i rad te što želite od budućnosti. Čini vas boljim građaninom jer bolje možete sagledati politička obećanja i što rade s vašim novcem.

## Koje će teme biti na blogu

Teme koje će blog obuhvatiti tiču se prvenstveno financija, a zatim i ekonomije. Najviše ćemo obrađivati područje investicijskih financija, a zatim osobnih financija, korporacijski i ostalih. Pisat će se o filozofiji novca, slobodnog tržišta.

Osim edukativnih članaka istraživat ćemo i hrvatsku financijsku industriju i financijske odjele u poduzećima, pričati s ljudima koji tamo rade. Želja mi je predstaviti financijere u Hrvatskoj kako bi se javnost bolje upoznala s njihovim radom, a ponajviše studenti koje interesira ovo područje.

Također ćemo obrađivati teme povezane s ekonomskim fakultetima budući da od tamo dolazi većina zaposlenika u financijskom području i ekonomiji. Što rade, kako rade, koji su im ciljevi itd.

## Koncept bloga

Blog teži tomu da što više ljudi surađuje na njemu kako bi se stvorila kultura pričanja o financijama i stvaranju bogatstva kao iznimno pozitivne stvari.

Naše razmišljanje o novcu bitno će utjecati na to hoćemo li biti uspješni u akumuliranju bogatstva ili ne. Ako novac doživljavamo kao negativnu stvar onda nećemo nikada biti bogati, a ako ga doživljavamo kao iznimno pozitivnu stvar (što i jest) onda ćemo se neprekidno truditi da stvorimo vrijednost drugima kako bi zaradili i akumulirali što veće bogatstvo.

Razmišljanjem, učenjem, aktivnim sudjelovanjem i pričanjem o novcu polako ćemo stvarati kulturu poduzetništva i ambicioznih ljudi koja nedostaje Republici Hrvatskoj.

Ako sami imate ideju za članak o kojoj biste voljeli pisati ili znate nekoga tko ima, slobodno se javite ili preporučite ostalima. Kontakt se nalazi na stranici ili mi pošaljite poruku na <a href="https://www.facebook.com/Pri%C4%8Dajmo-o-novcu-103037651540688" target="_blank" rel="noopener noreferrer">Facebook</a> / <a href="https://www.linkedin.com/in/dorian-ante%C5%A1i%C4%87-5255361a0/" target="-blank" rel="noopener noreferrer">LinkedIn</a>.

Dorian Antešić
